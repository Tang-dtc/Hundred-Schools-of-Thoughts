['有子曰：其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与！', '子贡曰：贫而无谄，富而无骄，何如？子曰：可也。未若贫而乐，富而好礼者也。子贡曰：《诗》云：『如切如磋，如琢如磨。』其斯之谓与？子曰：赐也，始可与言诗已矣！告诸往而知来者。', '子张问：十世可知也？子曰：殷因于夏礼，所损益，可知也；周因于殷礼，所损益，可知也；其或继周者，虽百世可知也。', '子夏问曰：『巧笑倩兮，美目盼兮，素以为绚兮。』何谓也？子曰：绘事后素。曰：礼后乎？子曰：起予者商也！始可与言诗已矣。', '或问禘之说。子曰：不知也。知其说者之于天下也，其如示诸斯乎！指其掌。', '仪封人请见。曰：君子之至于斯也，吾未尝不得见也。从者见之。出曰：二三子，何患于丧乎？天下之无道也久矣，天将以夫子为木铎。', '子曰：我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。', '子曰：士志于道，而耻恶衣恶食者，未足与议也。', '子曰：古者言之不出，耻躬之不逮也。', '子曰：道不行，乘桴浮于海。从我者其由与？子路闻之喜。子曰：由也好勇过我，无所取材。', '子曰：吾未见刚者。或对曰：申枨。子曰：枨也欲，焉得刚？', '子曰：已矣乎！吾未见能见其过而内自讼者也。', '子曰：十室之邑，必有忠信如丘者焉，不如丘之好学也。', '哀公问：弟子孰为好学？孔子对曰：有颜回者好学，不迁怒，不贰过。不幸短命死矣！今也则亡，未闻好学者也。', '冉求曰：非不说子之道，力不足也。子曰：力不足者，中道而废。今女画。', '子游为武城宰。子曰：女得人焉尔乎？曰：有澹台灭明者，行不由径。非公事，未尝至于偃之室也。', '宰我问曰：仁者，虽告之曰：『井有仁焉。』其从之也？子曰：何为其然也？君子可逝也，不可陷也；可欺也，不可罔也。', '子贡曰：如有博施于民而能济众，何如？可谓仁乎？子曰：何事于仁，必也圣乎！尧舜其犹病诸！夫仁者，己欲立而立人，己欲达而达人。能近取譬，可谓仁之方也已。', '子食于有丧者之侧，未尝饱也。', '子谓颜渊曰：用之则行，舍之则藏，唯我与尔有是夫！子路曰：子行三军，则谁与？子曰：暴虎冯河，死而无悔者，吾不与也。必也临事而惧，好谋而成者也。', '子曰：我非生而知之者，好古，敏以求之者也。', '子曰：二三子以我为隐乎？吾无隐乎尔。吾无行而不与二三子者，是丘也。', '子曰：盖有不知而作之者，我无是也。多闻择其善者而从之，多见而识之，知之次也。', '曾子有疾，孟敬子问之。曾子言曰：鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。', '子畏于匡。曰：文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？', '大宰问于子贡曰：夫子圣者与？何其多能也？子贡曰：固天纵之将圣，又多能也。子闻之，曰：大宰知我乎！吾少也贱，故多能鄙事。君子多乎哉？不多也。', '子贡曰：有美玉于斯，韫匵而藏诸？求善贾而沽诸？子曰：沽之哉！沽之哉！我待贾者也。', '子曰：吾未见好德如好色者也。', '子曰：语之而不惰者，其回也与！', '子曰：后生可畏，焉知来者之不如今也？四十、五十而无闻焉，斯亦不足畏也已。', '子曰：衣敝縕袍，与衣狐貉者立，而不耻者，其由也与？『不忮不求，何用不臧？』子路终身诵之。子曰：是道也，何足以臧？', '孔子于乡党，恂恂如也，似不能言者。其在宗庙朝廷，便便言，唯谨尔。', '入公门，鞠躬如也，如不容。立不中门，行不履阈。过位，色勃如也，足躩如也，其言似不足者。摄齐升堂，鞠躬如也，屏气似不息者。出，降一等，逞颜色，怡怡如也。没阶趋进，翼如也。复其位，踧踖如也。', '子曰：从我于陈、蔡者，皆不及门也。', '子曰：回也非助我者也，于吾言无所不说。', '季康子问：弟子孰为好学？孔子对曰：有颜回者好学，不幸短命死矣！今也则亡。', '季子然问：仲由、冉求可谓大臣与？子曰：吾以子为异之问，曾由与求之问。所谓大臣者：以道事君，不可则止。今由与求也，可谓具臣矣。曰：然则从之者与？子曰：弑父与君，亦不从也。', '子路、曾皙、冉有、公西华侍坐。子曰：以吾一日长乎尔，毋吾以也。居则曰：不吾知也！』如或知尔，则何以哉？子路率尔而对曰：千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。夫子哂之。求！尔何如？对曰：方六七十，如五六十，求也为之，比及三年，可使足民。如其礼乐，以俟君子。赤！尔何如？对曰：非曰能之，愿学焉。宗庙之事，如会同，端章甫，愿为小相焉。点！尔何如？鼓瑟希，铿尔，舍瑟而作。对曰：异乎三子者之撰。子曰：何伤乎？亦各言其志也。曰：莫春者，春服既成。冠者五六人，童子六七人，浴乎沂，风乎舞雩，咏而归。夫子喟然叹曰：吾与点也！三子者出，曾皙后。曾皙曰：夫三子者之言何如？子曰：亦各言其志也已矣。曰：夫子何哂由也？曰：为国以礼，其言不让，是故哂之。唯求则非邦也与？安见方六七十如五六十而非邦也者？唯赤则非邦也与？宗庙会同，非诸侯而何？赤也为之小，孰能为之大？', '司马牛问仁。子曰：仁者其言也訒。曰：其言也訒，斯谓之仁已乎？子曰：为之难，言之得无訒乎？', '子曰：片言可以折狱者，其由也与？子路无宿诺。', '季康子问政于孔子。孔子对曰：政者，正也。子帅以正，孰敢不正？', '子张问：士何如斯可谓之达矣？子曰：何哉，尔所谓达者？子张对曰：在邦必闻，在家必闻。子曰：是闻也，非达也。夫达也者，质直而好义，察言而观色，虑以下人。在邦必达，在家必达。夫闻也者，色取仁而行违，居之不疑。在邦必闻，在家必闻。', '樊迟问仁。子曰：爱人。问知。子曰：知人。樊迟未达。子曰：举直错诸枉，能使枉者直。樊迟退，见子夏。曰：乡也吾见于夫子而问知，子曰，『举直错诸枉，能使枉者直』，何谓也？子夏曰：富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。', '子曰：苟有用我者。期月而已可也，三年有成。', '子贡问曰：何如斯可谓之士矣？子曰：行己有耻，使于四方，不辱君命，可谓士矣。曰：敢问其次。曰：宗族称孝焉，乡党称弟焉。曰：敢问其次。曰：言必信，行必果，硜硜然小人哉！抑亦可以为次矣。曰：今之从政者何如？子曰：噫！斗筲之人，何足算也。', '子曰：不得中行而与之，必也狂狷乎！狂者进取，狷者有所不为也。', '子贡问曰：乡人皆好之，何如？子曰：未可也。乡人皆恶之，何如？子曰：未可也。不如乡人之善者好之，其不善者恶之。', '子曰：君子而不仁者有矣夫，未有小人而仁者也。', '子问公叔文子于公明贾曰：信乎夫子不言、不笑、不取乎？公明贾对曰：以告者过也。夫子时然后言，人不厌其言；乐然后笑，人不厌其笑；义然后取，人不厌其取。子曰：其然，岂其然乎？', '子贡曰：管仲非仁者与？桓公杀公子纠，不能死，又相之。子曰：管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎，而莫之知也。', '陈成子弑简公。孔子沐浴而朝，告于哀公曰：陈恒弑其君，请讨之。公曰：告夫三子！孔子曰：以吾从大夫之后，不敢不告也。君曰『告夫三子』者。之三子告，不可。孔子曰：以吾从大夫之后，不敢不告也。', '蘧伯玉使人于孔子。孔子与之坐而问焉，曰：夫子何为？对曰：夫子欲寡其过而未能也。使者出。子曰：使乎！使乎！', '子曰：君子道者三，我无能焉：仁者不忧，知者不惑，勇者不惧。子贡曰：夫子自道也。', '微生亩谓孔子曰：丘何为是栖栖者与？无乃为佞乎？孔子曰：非敢为佞也，疾固也。', '子曰：莫我知也夫！子贡曰：何为其莫知子也？子曰：不怨天，不尤人。下学而上达。知我者，其天乎！', '子击磬于卫。有荷蒉而过孔氏之门者，曰：有心哉！击磬乎！既而曰：鄙哉！硜硜乎！莫己知也，斯己而已矣。深则厉，浅则揭。子曰：果哉！末之难矣。', '阙党童子将命。或问之曰：益者与？子曰：吾见其居于位也，见其与先生并行也。非求益者也，欲速成者也。', '子曰：赐也，女以予为多学而识之者与？对曰：然，非与？曰：非也，予一以贯之。', '子曰：无为而治者，其舜也与？夫何为哉，恭己正南面而已矣。', '子贡问为仁。子曰：工欲善其事，必先利其器。居是邦也，事其大夫之贤者，友其士之仁者。', '子曰：已矣乎！吾未见好德如好色者也。', '子曰：臧文仲其窃位者与？知柳下惠之贤，而不与立也。', '子曰：不曰『如之何如之何』者，吾末如之何也已矣。', '子曰：吾之于人也，谁毁谁誉？如有所誉者，其有所试矣。斯民也，三代之所以直道而行也。', '子曰：吾犹及史之阙文也，有马者借人乘之。今亡矣夫！', '子曰：民之于仁也，甚于水火。水火，吾见蹈而死者矣，未见蹈仁而死者也。', '季氏将伐颛臾。冉有、季路见于孔子曰：季氏将有事于颛臾。孔子曰：求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？冉有曰：夫子欲之，吾二臣者皆不欲也。孔子曰：求！周任有言曰：『陈力就列，不能者止。』危而不持，颠而不扶，则将焉用彼相矣？且尔言过矣。虎兕出于柙，龟玉毁于椟中，是谁之过与？冉有曰：今夫颛臾，固而近于费。今不取，后世必为子孙忧。孔子曰：求！君子疾夫舍曰欲之，而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服而不能来也；邦分崩离析而不能守也。而谋动干戈于邦内。吾恐季孙之忧，不在颛臾，而在萧墙之内也。', '孔子曰：生而知之者，上也；学而知之者，次也；困而学之，又其次也；困而不学，民斯为下矣。', '陈亢问于伯鱼曰：子亦有异闻乎？对曰：未也。尝独立，鲤趋而过庭。曰：『学诗乎？』对曰：『未也。』『不学诗，无以言。』鲤退而学诗。他日又独立，鲤趋而过庭。曰：『学礼乎？』对曰：『未也。』『不学礼，无以立。』鲤退而学礼。闻斯二者。陈亢退而喜曰：问一得三，闻诗，闻礼，又闻君子之远其子也。', '子之武城，闻弦歌之声。夫子莞尔而笑，曰：割鸡焉用牛刀？子游对曰：昔者偃也闻诸夫子曰：『君子学道则爱人，小人学道则易使也。』子曰：二三子！偃之言是也。前言戏之耳。', '公山弗扰以费畔，召，子欲往。子路不说，曰：末之也已，何必公山氏之之也。子曰：夫召我者而岂徒哉？如有用我者，吾其为东周乎？', '佛肸召，子欲往。子路曰：昔者由也闻诸夫子曰：『亲于其身为不善者，君子不入也。』佛肸以中牟畔，子之往也，如之何！子曰：然。有是言也。不曰坚乎，磨而不磷；不曰白乎，涅而不缁。吾岂匏瓜也哉？焉能系而不食？', '子曰：古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。', '子曰：恶紫之夺朱也，恶郑声之乱雅乐也，恶利口之覆邦家者。', '子贡曰：君子亦有恶乎？子曰：有恶：恶称人之恶者，恶居下流而讪上者，恶勇而无礼者，恶果敢而窒者。曰：赐也亦有恶乎？恶徼以为知者，恶不孙以为勇者，恶讦以为直者。', '长沮、桀溺耦而耕，孔子过之，使子路问津焉。长沮曰：夫执舆者为谁？子路曰：为孔丘。曰：是鲁孔丘与？曰：是也。曰：是知津矣。问于桀溺，桀溺曰：子为谁？曰：为仲由。曰：是鲁孔丘之徒与？对曰：然。曰：滔滔者天下皆是也，而谁以易之？且而与其从辟人之士也，岂若从辟世之士哉？耰而不辍。子路行以告。夫子怃然曰：鸟兽不可与同群，吾非斯人之徒与而谁与？天下有道，丘不与易也。', '子路从而后，遇丈人，以杖荷蓧。子路问曰：子见夫子乎？丈人曰：四体不勤，五谷不分。孰为夫子？植其杖而芸。子路拱而立。止子路宿，杀鸡为黍而食之，见其二子焉。明日，子路行以告。子曰：隐者也。使子路反见之。至则行矣。子路曰：不仕无义。长幼之节，不可废也；君臣之义，如之何其废之？欲洁其身，而乱大伦。君子之仕也，行其义也。道之不行，已知之矣。', '子夏之门人问交于子张。子张曰：子夏云何？对曰：子夏曰：『可者与之，其不可者拒之。』子张曰：异乎吾所闻：君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？', '子夏曰：虽小道，必有可观者焉；致远恐泥，是以君子不为也。', '子游曰：子夏之门人小子，当洒扫、应对、进退，则可矣。抑末也，本之则无。如之何？子夏闻之曰：噫！言游过矣！君子之道，孰先传焉？孰后倦焉？譬诸草木，区以别矣。君子之道，焉可诬也？有始有卒者，其惟圣人乎！', '曾子曰：吾闻诸夫子：人未有自致者也，必也亲丧乎！', '叔孙武叔语大夫于朝，曰：子贡贤于仲尼。子服景伯以告子贡。子贡曰：譬之宫墙，赐之墙也及肩，窥见室家之好。夫子之墙数仞，不得其门而入，不见宗庙之美，百官之富。得其门者或寡矣。夫子之云，不亦宜乎！', '叔孙武叔毁仲尼。子贡曰：无以为也，仲尼不可毁也。他人之贤者，丘陵也，犹可逾也；仲尼，日月也，无得而逾焉。人虽欲自绝，其何伤于日月乎？多见其不知量也！', '陈子禽谓子贡曰：子为恭也，仲尼岂贤于子乎？子贡曰：君子一言以为知，一言以为不知，言不可不慎也。夫子之不可及也，犹天之不可阶而升也。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也。']